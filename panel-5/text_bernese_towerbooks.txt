Denne ungeuar vor nün
jaren alls sy im ämen-
thall jn einem staffel
gewonet do sy jra der
Böss geyst unnd leydig
Sattan (vor welichem uns
Gott teülich bewaren
und behuotten welle)
jn eines mans personn
gestalt begägnet und
jra mit gar vill unnd
mancherley lieblichen
und arglistigen wortten
sampt falschen ver-
heyssungen angehalten
jnmassen das sy sych Gottes
des allmechtigen jrens
schäpfers (leyder) ver-
lougnet unnd allso dem
Bössen geyst ergäben,
daruff er jren (als sy
vermeynt ettlichs gelt
gäben und zuo gestelt,
das aber enntlich als
sy sölliches besichtig nur
gruon laub gesyn sye. 


Mer sye jra der Böss geyst jm
Gruonwaldt jm Ämenthall
begägnet unnd alda mit jren
syn schandtlichen und bössen
wyllen verbrach.

Aber hat sy bekhent das jren
der Satan jrer meyster etlichs
krutt gäben weliches sy jnn ein
weyd darin Hans Wydmers
khuo gangen gesäytt, dardurch
demselbigen die mich milch
vier tag lang enzuckt worden.


Wytte habe sy vor ettwas zits
ussgeheys des Bössen geyst zuo
Langisswil jn den mattenn
by dem bach ein hagel gemacht.


Ittem habe sy petter uf huwes
muotten mit einer kanen byren
wellichs sy mit ettlichen salb so
jr der Sattan zuogestelt bestrichen
und darmit jro vergäben.


Mer so habe jr der Sattan jr
meyster anzeigt es werde jm
apprell diss jars ein so gross
ungestuompt wätter khomen,
jnmassen das man meyne es
werde alles zuo grundt und boden
gan (daruor uns Gott der herr
bewaren welle).


Lestlichen hatt sy bekhennt
unnd verjächen, wie das sy
vor syben jaren by Joder
Steinman ein unelich khind
bezüget und das jrem
eheman (underem schine
als ob sömlichs syn were
gäben weliches er dann
sidhar erzogen und erhalten
haben.


Uff sömlichen jr der genampten
Anna Löüw bekhante
schantliche schwäre und
grosse misse thatten.


Haben hochgenempt min
gn herren und obrenn
schultheiss räth unnd
burger disser loblichen
stat Bernn uf jrenn
eidt zuo recht erkhent
unnd gesprochen.


Das man sy dem
nachrichter beuelchen.


Der sy oben uss uf gewonliche
richt stat füren und sy alda
jn ein brönet für werfen
zuo bulffen und eschen ver-
brönen und also mit dem fhür
vom läben zum thot nach
kheysserlichem rechten richten
solle.